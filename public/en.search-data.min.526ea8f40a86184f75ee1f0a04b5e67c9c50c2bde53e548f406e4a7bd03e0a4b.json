[{"id":0,"href":"/docs/grapat-de-joies/gibbelins/","title":"El tresor dels Gibbelins","section":"Per un grapat de joies","content":" El tresor dels Gibbelins # És ben sabut que els Gibbelins no mengen res menys bo que els homes. La seva malèfica torre està connectada a la Terra Cognita, el món conegut, per un pont. El tresor que hi acumulen té un valor incalculable; ni la més gran avarícia no sabria què fer-ne. Tenen un celler separat per a les maragdes i un de diferent per als safirs, així com un forat ple d’or que destapen sempre que calgui. L’únic ús conegut de la seva extraordinària riquesa és atraure a la despensa un avituallament continu de menjar. Diuen que en temps de fam surten a escampar robins, fent-ne un caminet fins a alguna ciutat dels homes, i ben aviat tornen a omplir el rebost.\nLa seva torre es troba a l’altra riba d’aquell riu conegut per Homer —ho rhoos okeanoio, com ell l’anomenava— que encercla el món. I els insaciables senyors dels Gibbelins van construir la torre allà on el riu és prou estret per creuar-lo, ja que volien que fos fàcil per als lladres remar cap a la porta. Uns arbres enormes s’alimenten gràcies a les seves arrels colossals a les dues bandes del riu.\nAquell era el fortí on els Gibbelins s’alimentaven amb deshonra. L’Alderic, Cavaller de l’Ordre de la Ciutat i l’Assalt, Guardià de la Tranquilitat del Rei per herència, un home mai omès entre els que forgen els mites, pensava tant en el tresor dels Gibbelins que ja el considerava pràcticament seu. Ai, qui podria sospitar que el motiu d’un viatge tan arriscat, emprès en la foscor de la nit per un home tan valent, era la pura avarícia? Però els Gibbelins confiaven en l\u0026rsquo;avarícia per omplir el rebost, i cada cent anys enviaven espies a les ciutats dels homes per veure si l’avarícia feia bona feina. Els espies sempre tornaven a la torre per informar que tot li anava bé.\nAlgú podria pensar que amb el pas dels anys, i tenint en compte el destí fatal de tots els homes que s’acostaven al mur d’aquella torre, cada cop n’arribarien menys a la taula dels Gibbelins; però els Gibbelins es van adonar que era a l’inrevés.\nL’Alderic no es va acostar a la torre ni en la follia ni en la frivolitat de la seva joventut, sinó que va estudiar curosament durant anys el terrible destí de tots els lladres que cercaven el tresor que ell considerava seu. Sempre havien entrat per la porta.\nVa consultar aquells que coneixien el camí, sempre escoltant-los amb deteniment i pagant els seus consells de bon grat. Estava decidit a no fer res del que li havien recomanat perquè, al capdavall, com havien acabat tots els seus clients anteriors? Convertits en mostres de l’art del mos i en records mig esvaïts d’un àpat passat; i molts, segurament, ni tan sols això. Heus aquí allò que li van recomanar com a imprescindible: un cavall, una barca, una cota de malla i no menys de tres escuders. Alguns van dir-li “Bufa el corn a la porta de la torre”; altres, en canvi, “No el toquis pas.” L’Alderic va decidir el següent: no aniria a cavall fins a la vora del riu, no usaria cap barca, i creuaria en solitari el Bosc Impenetrable. Com es pot creuar el que és impenetrable? Aquest era el seu pla: hi havia un drac que —en opinió dels camperols— mereixia la mort, no tan sols per totes les donzelles que havia matat cruelment, sinó perquè feia nosa als conreus: assolava la terra i duia la desgràcia a tot el ducat. Així fou que l’Alderic va decidir sortir a caçar-lo. Equipat amb cavall i llança va galopar fins que va trobar el drac, que el va rebre escopint-li els seus fums pudents. L’Alderic li va cridar, «Ha pogut mai un drac roí matar un autèntic cavaller?» El drac bé sabia que això mai no havia passat, i va restar capcot en silenci, ebri de sang. «Sent així», digué el cavaller, «si mai vols tornar a tastar sang de donzella, hauràs d’esdevenir la meva muntura amb lleialtat. En cas contrari, per mitjà d’aquesta llança rebràs el temible final que els trobadors atribueixen a tots aquells de la teva espècie.» I el drac no va obrir la seva boca devastadora ni es va abraonar sobre el cavaller tot bufant foc; coneixia bé el destí dels que així actuaven, de manera que va acceptar les condicions que li van ser imposades i va jurar al cavaller que esdevindria la seva muntura amb lleialtat. Alderic va ensellar el drac i va volar sobre aquell bosc impracticable, per sobre les copes d’aquells arbres immesurables, fills de la meravella. Però abans va rumiar el seu subtil pla, que era més profund que simplement evitar tot el que s’havia provat fins aleshores, i va manar al ferrer que li preparés un pic.\nAixí fou que hi hagué gran alegria en saber-se de l’aventura que emprendria l’Alderic, ja que tothom sabia que era un home prudent i creien que se’n sortiria i el món seria un lloc més ric, i a les ciutats ja s’estaven fregant les mans pensant en l’afluència que vindria, i hi hagué joia en tots els homes del país de l’Alderic, excepte potser en els prestadors, que temien perdre el negoci. I també hi havia alegria perquè els homes esperaven que, quan els Gibbelins perdessin el seu tresor, trencarien el pont altiu i les cadenes daurades que els mantenien units al món i flotarien enllà —tant ells com la seva torre— cap a la lluna, d’on havien vingut i on clarament pertanyien. Per bé que n’envejaven el tresor, els homes s’estimaven ben poc els Gibbelins.\nI el dia en què va muntar el seu drac tothom va celebrar-ho com si ja fos un conqueridor; i més que tot el bé que n’esperaven, el que els alegrava era que anava repartint or per allà on passava, ja que a ell no li’n caldria —deia— un cop hagués trobat el tresor dels Gibbelins, i tampoc no el necessitaria si acabava rostit i servit a la seva taula. Quan van sentir que havia rebutjat tots els consells que li havien ofert, alguns van dir que el cavaller era boig, i altres deien que era millor que no pas aquells qui donaven consells, però ningú va apreciar el valor del seu pla. El seu argument feia així: durant segles, els aventurers havien rebut bons consells i seguit els camins més raonables, i els Gibbelins s’havien acostumat que vinguessin en barca. Es posaven a vigilar la porta quan el seu rebost es buidava, igual que els homes van a caçar becadells als aiguamolls. Però què passaria si un becadell decidís amagar-se dalt d’un arbre? El trobarien mai, els caçadors? De cap manera! Així doncs, l’Alderic va decidir nedar pel riu i no passar per la porta, sinó penetrar la torre a través del mur. És més, havia pensat fer-ho per sota el nivell de l’oceà —el riu que, com Homer sabia, encercla el món— perquè un cop hagués fet el forat s’hi esmunyís l’aigua, distraient els Gibbelins i inundant els cellers, que es diu que feien vint peus de fondària, i així capbussar-se a recollir maragdes com qui pesca perles. I quan fou arribat el dia va partir galopant el drac tot repartint or per allà on passava —com us he explicat— i va creuar nombrosos regnes, mentre el drac mirava de queixalar totes les donzelles que s’anaven trobant, però no podia devorar-les per la brida que duia a la boca, i l’únic que s’enduia era una bona esperonada en les seves parts més flonges. I així arribaren al temible espadat vegetal que era el Bosc Impracticable. El drac es va elevar tot batent les ales. Molts grangers vora la fi del món el van veure a la llum de l’ocàs, una línia negra i fina i en moviment; i confonent-lo amb una fila d’oques entrant a terra des de l’oceà, van tornar a casa fregant-se les mans amb alegria i anunciant que l’hivern ja s’acostava, i que ben aviat cauria la primera nevada. La darrera llum es va esvair, i quan van arribar a la fi del món era de nit i la lluna brillava. Oceà, el riu venerable, estret i poc profund en aquell punt, corria sense fer cap fressa. Els Gibbelins, ja fossin atipant-se o vigilant des de la porta, tampoc no en feien cap. I l’Alderic va desmuntar i es va treure l’armadura, i va nedar amb el seu pic mentre elevava una pregària a la seva senyora. No va deixar enrere l’espasa, per por de trobar-se amb algun dels Gibbelins. Arribat a l’altra banda va començar a treballar de seguida, i va progressar ben ràpidament. Res va treure el cap per cap de les finestres, i com totes estaven ben il·luminades, res de dins el podria veure enmig de la foscor. Els cops de pic quedaven esmorteïts en aquelles parets tan gruixudes. Va treballar tota la nit i cap so va pertorbar-lo. A l’alba, la darrera roca va trontollar i caure cap a dins, i el riu va entrar-hi al darrere. Aleshores l’Alderic va agafar una pedra i, des de l’esglaó més baix, va llençar-la a la porta; va sentir com l’eco s’enfilava per la torre i va tornar corrents per esmunyir-se amb l’aigua que entrava pel forat del mur.\nEra al celler de les maragdes. No hi havia cap llum en les voltes elevades del sostre però, en submergir-se uns vint peus a l’aigua, va notar que el terra era irregular per les maragdes i tots els cofres que les contenien. Conferien a l’aigua un to verdós sota la feble llum de la lluna, i un cop se’n va omplir el sarró, va tornar a pujar a la superfície; i allà l’esperaven els Gibbelins, coberts d’aigua fins a la cintura i amb torxes a les mans! I sense dir res, ni tan sols somriure, el van penjar curosament en el mur de fora —i aquest és un de tants contes que no tenen pas un final feliç.\n"},{"id":1,"href":"/docs/grapat-de-joies/homes-de-lletres/","title":"La probable aventura dels tres homes de lletres","section":"Per un grapat de joies","content":" La probable aventura dels tres homes de lletres # Quan els nòmades van arribar a El Lola ja no els quedaven cançons, i la qüestió de robar la capsa daurada va aparèixer en tota la seva magnitud. Per una banda, eren molts els qui l’havien cercat: contenia uns poemes d’un valor prodigiós (com bé saben els etíops), i de la dissort de què van ser objectes encara se’n parla a Aràbia. Per l’altra, la nit es fa molt llarga quan no queden cançons noves per compartir a la vora del foc.\nLa tribu de Heth discutia sobre aquests temes un vespre a les planes que s’obrien sota el cim del Mluna. Les seves terres ancestrals les sovintejaven els rodamons en l’antigor, però ara no hi havia cançons noves i als savis dels nòmades els inquietava; en canvi, impertorbable tant pels afers dels homes com per la nit que ja amagava les planes, el cim del Mluna restava serè en la resplendor crepuscular tot observant la Terra Dubtosa. I fou allà, en la plana al costat conegut del Mluna, mentre l’estel vespertí despuntava i les flames de la foguera alçaven un plomall solitari, orfes de cançons, que els nòmades van idear a correcuita aquella aventura que després el món anomenaria La Recerca de la Capsa Daurada.\nEls savis dels nòmades no haurien pogut prendre una decisió més prudent que proposar com a lladre en Slith, aquell que, com expliquen les senyoretes a les aules encara avui, va deixar el Rei de Westalia amb un bon pam de nas. Però la capsa pesava tant que li calien acompanyants, i encara que en Sippy i en Slorg no fossin millors lladres que qualsevol comerciant d’antiguitats d’avui dia, eren els millors candidats per a la tasca.\nAixí doncs, l’endemà tots tres van escalar fins a la collada del Mluna i van dormir-hi tan bé com van poder sobre el seu llit de neu; sempre era millor que arriscar-se a fer nit en els boscos de la Terra Dubtosa. I va arribar el matí radiant amb els seus ocells plens de cançons, però tant el bosc de més avall, com els erms de més enllà i els temibles espadats a l’horitzó, tots auguraven una amenaça velada.\nTot i que en Slith tenia més de vint anys d’experiència en sostraccions, en parlava ben poc. Només si un dels altres feia rodolar un roc amb el peu o, més endavant, en el bosc trepitjava algun branquilló, els xiuxiuejava sempre les mateixes paraules: “Així no farem negoci”. Sabia que no els podria fer millors lladres en dos dies de viatge, i encara que no se’n refiava, va preferir ni intentar-ho. Des de la collada del Mluna van baixar cap als núvols, i des dels núvols fins al bosc. Per a les bèsties que hi vivien, com bé sabien els lladres, tota carn era aliment: fos d’home o de peix. Cadascun dels lladres es va treure de la butxaca una figureta del seu déu particular i li va resar perquè els protegís en aquell bosc fatídic. I així van cercar tres maneres de fugir, ja que tenien clar que si alguna cosa es menjava un d’ells també es menjaria els altres, i van confiar que el corol·lari també seria cert: tots escaparien si qualsevol d’ells en trobava la manera. Ningú no sap si un dels déus els va ser favorable, o ho foren tots tres, o si fou el pur atzar que els va guiar pel bosc evitant la queixalada d’aquelles bèsties detestables. Sembla clar, però, que ni els emissaris del déu que més temien ni la ira del déu local d’aquell ominós indret van dictar el fat dels tres aventurers —ni allà ni aleshores. I així fou com arribaren a la Landa Brogent, al bell mig de la Terra Dubtosa: els seus turons tempestuosos formaven un onatge que rèpliques de terratrèmols bressolaven ara i adés.\nAlguna cosa, tan grossa que semblava injust que es pogués moure amb tanta subtilesa, els va estar seguint de ben a prop, i per tan poc se’n van escapolir que dins el cap només se\u0026rsquo;ls repetien dues paraules —I si… I si… I si…? I quan aquest perill ja s’havia allunyat, van prosseguir amb gran cautela fins que van veure el petit i inofensiu mipt, meitat fada i meitat follet, fent els seus esgarips joiosos a la fi del món. I en van fugir sense ser vistos, ja que diuen que la curiositat del mipt és prodigiosa i que, per innocent que sigui, no en sap gens de guardar secrets; tampoc els feia molta gràcia la manera que tenia de furgar el nassarró entre els ossos descolorits, però això mai no ho admetrien perquè no fa de bon aventurer preocupar-se per qui tafanejarà els teus ossos. En tot cas, van evitar el mipt i van arribar ben aviat a l’arbre sec, que era la meta de la seva aventura, i sabien que ben a la vora hi havia l’esquerda del Món i el pont de Mal en Pitjor, i que a sota seu hi havia la casa rocosa de l’Amo de la Capsa.\nEl seu pla era ben simple: entrar al passadís per l\u0026rsquo;espadat superior; recórrer-lo silenciosament (descalços, per descomptat) més enllà de l\u0026rsquo;advertència als viatgers que hi ha gravada en la pedra —que els intèrprets llegeixen com a «Més Val Que No»—; ignorar els fruits silvestres que hi ha posats expressament a mà dreta tot baixant; arribar al guardià sobre el pedestal que ha dormit més de mil anys i hauria de continuar dormint; i, finalment, entrar per la finestra oberta. Un dels homes hauria d\u0026rsquo;esperar a fora, vora l\u0026rsquo;esquerda del Món, fins que els altres dos sortissin amb la capsa daurada, i en cas que els calgués ajuda, el seu paper seria amenaçar immediatament amb retirar el serjant de ferro que manté unida l\u0026rsquo;esquerda. Un cop tinguessin la capsa, haurien de viatjar tota la nit i tot l\u0026rsquo;endemà, fins que els núvols que embolcallen els vessants del Mluna quedessin entre ells i l\u0026rsquo;Amo de la Capsa.\nLa porta de l’espadat era oberta. En Slith guiava la marxa mentre baixaven pels freds graons sense badar boca. Cadascú es va permetre una sola mirada d’enyorança als fruits silvestres. El guardià sobre el pedestal continuava adormit. En Slorg va pujar amb una escala, que en Slith sabia on trobar, sobre el serjant de ferro que manté unida l’esquerda del Món, i va fer guàrdia al seu costat amb el cisell a la mà, atent a qualsevol so estrany, mentre els seus amics s’infiltraven a la casa; tot restava en silenci. I en Slith i en Sippy van trobar la capsa daurada ben aviat; tot semblava rutllar com havien previst, només quedava assegurar-se que fos la capsa correcta i escapar d’aquell lloc infernal. A l’abric del pedestal, tan a la vora del guardià que en podien notar el caliu (paradoxalment, va fer glaçar la sang del més valent d’entre ells), van trencar el passador de maragdes per obrir la capsa daurada; i, allà mateix, a la llum d’unes espurnes que en Slith sabia fer amb gran enginy —una llum esmorteïda que igualment havien d’amagar amb els seus cossos—, es van posar a llegir. Que gran fou la seva alegria, fins i tot en aquell moment tan compromès mentre s’amagaven entre el guardià i l’abisme, en descobrir que la capsa contenia quinze odes sense rival, en la seva forma arcaica; cinc sonets que eren amb diferència els més bonics del món; nou balades a l’estil de la Provença que no tenien igual entre els tresors dels homes; un poema adreçat a una arna en vint-i-vuit estances perfectes; un fragment en vers blanc per sobre de les cent línies amb una qualitat mai vista, i quinze poesies líriques a les quals cap comerciant s’hauria atrevit a posar preu. Les haurien tornat a llegir, ja que feien plorar d’alegria i els recordaven els moments més tendres de la infantesa, i feien venir veus dolces des de sepultures llunyanes, però en Slith va assenyalar autoritàriament cap al camí per on havien vingut i va desfer la llum. En Slorg i en Sippy van sospirar i van agafar la capsa. El guardià va seguir dormint amb la mateixa placidesa que els darrers mil anys. I mentre marxaven van veure vora la fi del Món aquella cadira tan terriblement còmoda en què l’Amo de la Capsa havia segut mentre llegia, egoistament i en solitari, les cançons i versos més bonics que cap poeta mai no hauria pogut somiar. Van arribar en silenci al peu de les escales, i aleshores s’esdevingué que, un cop s’hi van haver atansat, en l’hora més oculta de la nit, alguna mà en una cambra superior va encendre un llum colpidor —el va encendre sense fer cap soroll. Podria haver estat una llum qualsevol —i ja hauria estat fatídic en un moment com aquell— però quan va començar a seguir-los com un ull i a tornar-se cada cop més roja mentre els observava, tot l’optimisme va defallir. En Sippy, per desconeixement, va provar de fugir, i en Slorg, insensat, va mirar d’amagar-se; però en Slith, sabent bé per què havia aparegut el llum en aquella cambra secreta i qui era que l’havia encès, va saltar cap a la fi del Món i encara avui segueix caient a través de la negror sense eco de l’abisme.\n"},{"id":2,"href":"/docs/lord-dunsany/","title":"Lord Dunsany","section":"Docs","content":" Lord Dunsany # Breu introducció # Edward John Moreton Drax Plunkett, més conegut com a Lord Dunsany, fou un aristòcrata angloirlandès nascut el 1878 que va tenir una llarga carrera literària, i també va destacar en altres camps com ara els escacs o el tir de pistola. Va cultivar la narrativa, la poesia, el teatre i l\u0026rsquo;assaig. Va desenvolupar el relat fantàstic, especialment des del seu primer llibre autoeditat l\u0026rsquo;any 1905 fins als que va publicar l\u0026rsquo;any 1919 després de la seva participació en la Primera Guerra Mundial. La seva carrea literària va seguir fins a la seva mort el 1957. Va exercir influència i ser admirat per autors com ara H. P. Lovecraft, Arthur C. Clarke i Ursula K. Le Guin.\nReculls de contes fantàstics destacats # Gods of Pegana (1905) Time and the Gods (1906) Dreamer\u0026rsquo;s Tales (1910) The Book of Wonder (1912) Tales of Wonder (1916) "},{"id":3,"href":"/docs/grapat-de-joies/","title":"Per un grapat de joies","section":"Docs","content":" Per un grapat de joies: dos robatoris a la fi del món # Dades bàsiques # Aquest llibret recull dos relats de Lord Dunsany apareguts per primers vegada a The Book of Wonder (1912), així com una adaptació del seu pròleg i epíleg. Venen acompanyades de les dues il·lustracions de Sidney H. Sime que ja es van emprar en l\u0026rsquo;edició original. Consta de 20 pàgines sobre paper XX enquadernades amb grapa. Aquesta primera edició està limitada a 50 còpies i va ser impresa a Barcelona la tardor de 2024.\nContingut # Breu introducció a càrrec de l\u0026rsquo;editor Pròleg (traducció del pròleg de The Book of Wonder) La probable aventura dels tres homes de lletres (traducció de The Probable Adventure of the Three Literary Men , de The Book of Wonder) El tresor dels Gibbelins (traducció de The Hoard of the Gibbelins , de The Book of Wonder) Epíleg (adaptació de l\u0026rsquo;epíleg de The Book of Wonder) Format # Les dues il·lustracions de Sidney H. Sime acompanyen els contes a la seva primera pàgina corresponent. Han estat escanejades en alta fidelitat expressament per aquesta edició dels originals al castell de Dunsany, a Irlanda. La portada i la resta d\u0026rsquo;il·lustracions interiors del llibre són del tarot Rider-Waite, il·lustrades per Pamela Colman Smith. Creiem que tenen un gran impacte tant visual com espiritual, i que ens ajuden a imaginar tantíssimes altres hitstòries que podien passar en aquesta terra meravellosa ideada per Lord Dunsany.\nCom adquirir-lo # El text dels contes s\u0026rsquo;ofereix integrament en aquesta pàgina web amb l\u0026rsquo;objectiu que arribi a tothom que vulgui llegir-los. En cas que volgeu donar suport econòmic al projecte, podeu comprar l\u0026rsquo;edició física del llibret, amb la qual podreu també gaudir del seu disseny i il·lustracions. Té un preu de XX€ i es pot encarregar XX, YY o per mail a: xxx@yyy.com "}]