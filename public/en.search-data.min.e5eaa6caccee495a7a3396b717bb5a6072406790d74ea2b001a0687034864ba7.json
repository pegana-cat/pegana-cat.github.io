[{"id":0,"href":"/docs/grapat-de-joies/gibbelins/","title":"El tresor dels Gibbelins","section":"Per un grapat de joies","content":" El tresor dels Gibbelins # És ben sabut que els Gibbelins no mengen res menys bo que els homes. La seva malèfica torre està con- nectada a la Terra Cognita, el món conegut, per un pont. El tresor que hi acumulen té un valor incalculable; ni la més gran avarícia no sabria què fer-ne. Tenen un celler separat per a les maragdes i un de diferent per als safirs, així com un forat ple d’or que van traient a mesura que els cal. L’únic ús conegut de la seva extraordinària riquesa és atraure a la despensa un avituallament continu de menjar. Diuen que en temps de fam surten a escampar robins, fent-ne un caminet fins a alguna ciutat dels homes, i aviat tornen a tenir ben plé el rebost.\nLa seva torre es troba a l’altra riba d’aquell riu conegut per Homer —ho rhoos okeanoio, com ell l’anomenava— que encercla el món. I els insaciables senyors dels Gibbelins van construir la torre allà on el riu és prou estret per creuar-lo, ja que volien que fos fàcil per als lladres remar fins a la porta. Uns arbres enormes s’alimenten gràcies a les seves arrels colossals a les dues bandes del riu.\nAquell era el fortí on vivien els Gibbelins i s’alimentaven amb deshonra. L’Alderic, Cavaller de l’Ordre de la Ciutat i l’Assalt, Guardià de la Tranquilitat del Rei per llinatge, un home mai omès entre els que forgen els mites, pensava tant en el tresor dels Gibbelins que ja el considerava pràcticament seu. Ai, qui podria sospitar que el motiu d’un viatge tan arriscat, emprès en la foscor de la nit per un home tan valent, era la pura avarícia? Però els Gibbelins confiaven en l’avarícia per omplir el rebost, i cada cent anys enviaven espies a les ciutats dels homes per veure si l’avarícia feia bona feina. Els espies sempre tornaven a la torre per informar que tot li anava més que bé.\nAlgú podria pensar que amb el pas dels anys, i sabent el destí fatal de tots els homes que s’acostaven al peu d’aquella torre, cada cop n’arribarien menys a la taula dels Gibbelins; però els Gibbelins es van adonar que era a l’inrevés.\nL’Alderic no es va acostar a la torre ni en la follia ni en la frivolitat de la seva joventut, sinó que va estudiar curosament durant anys el terrible destí de tots els lladres que cercaven el tresor que ell considerava seu. Sempre havien entrat per la porta.\nVa consultar aquells que coneixien el camí, sempre escol- tant-los amb deteniment i pagant els seus consells de bon grat. Estava decidit a no fer res del que li havien recomanat perquè, al capdavall, com havien acabat tots els seus clients anteriors? Convertits en mostres de l’art del mos i en records mig esvaïts d’un àpat passat; i molts, segurament, ni tan sols això.\nHeus aquí allò que li van recomanar com a imprescindible: un cavall, una barca, una cota de malla i no menys de tres escuders. Alguns van dir-li «Bufa el corn a la porta de la torre»; altres, en canvi, «No el toquis pas.»\nL’Alderic va decidir el següent: no aniria a cavall fins a la vora del riu, no faria servir cap barca, i creuaria en solitari el Bosc Impenetrable.\nCom es pot creuar allò que és impenetrable? Aquest era el seu pla: hi havia un drac que —en opinió dels camperols— mereixia la mort, no tan sols per totes les donzelles que havia matat cruelment, sinó perquè feia nosa als conreus: assolava la terra i duia la desgràcia a tot el ducat.\nAixí fou que l’Alderic va decidir sortir a caçar-lo. Equipat amb cavall i llança va galopar fins que va trobar el drac, que el va rebre escopint-li els seus fums pudents. L’Alderic li va cridar, «Ha pogut mai un drac roí matar un autèntic cavaller?» El drac bé sabia que això mai no havia passat, i va restar capcot en silenci, ebri de sang. «Sent així», digué el cavaller, «si mai vols tornar a tastar sang de donzella, hauràs d’esdevenir la meva muntura amb lleialtat. En cas contrari, per mitjà d’aquesta llança rebràs el temible final que els trobadors atribueixen a tots els de la teva espècie.»\nI el drac no va obrir la seva boca devastadora ni es va abraonar sobre el cavaller tot bufant foc; coneixia bé el destí dels que així actuaven, de manera que va acceptar les condicions que li van ser imposades i va jurar al cavaller que esdevindria la seva muntura amb lleialtat.\nL’Alderic va ensellar el drac i va volar sobre aquell bosc impracticable, per sobre les copes d’aquells arbres inmensos, fills de la meravella. Però abans va rumiar el seu subtil pla, que era més profund que simplement evitar tot el que s’havia provat fins aleshores, i va manar al ferrer que li preparés un pic.\nAixí fou que hi hagué gran alegria en saber-se de l’aventura que emprendria l’Alderic, ja que tothom sabia que era un home prudent i creien que se’n sortiria i el món seria un lloc més ric, i a les ciutats ja s’estaven fregant les mans pensant en l’afluència que vindria, i hi hagué joia en tots els homes del país de l’Alderic, excepte potser en els prestadors, que temien perdre el negoci. I també hi havia alegria perquè els homes esperaven que, quan els Gibbelins perdessin el seu tresor, trencarien el pont altiu i les cadenes daurades que els mantenien units al món i flotarien enllà —tant ells com la seva torre— cap a la lluna, d’on havien vingut i on clarament pertanyien. Per bé que n’envejaven el tresor, els homes s’esti- maven ben poc els Gibbelins.\nI el dia en què va muntar el seu drac tothom va celebrar-ho com si ja fos un conqueridor; i més que tot el bé que n’esperaven, el que els alegrava era que anava repartint or per allà on passava, ja que a ell no li’n caldria —deia— un cop hagués trobat el tresor dels Gibbelins, i tampoc no el necessitaria si acabava rostit i servit a la seva taula.\nQuan van sentir que havia rebutjat tots els consells que li havien ofert, alguns van dir que el cavaller era boig, i altres deien que era millor que no pas aquells qui donaven consells, però ningú va apreciar el valor del seu pla.\nEl seu argument feia així: durant segles, els aventurers havien rebut bons consells i seguit els camins més raonables, i els Gibbelins s’havien acostumat que vinguessin en barca. Es posaven a vigilar la porta quan el seu rebost es buidava, igual que els homes van a caçar becadells als aiguamolls. Però què passaria si un becadell decidís amagar-se dalt d’un arbre? El trobarien mai, els caçadors? De cap manera! Així doncs, l’Alderic va decidir nedar pel riu i no passar per la porta, sinó penetrar la torre a través del mur. És més, havia pensat fer-ho per sota el nivell de l’oceà —el riu que, com Homer sabia, encercla el món— perquè un cop hagués fet el forat s’hi esmunyís l’aigua, distraient els Gibbelins i inundant els cellers, que es diu que feien vint peus de fondària, i així capbussar-se a recollir maragdes com qui pesca perles.\nI així arribaren al temible espadat vegetal que era el Bosc Impracticable. El drac es va elevar batent les seves ales. Molts grangers vora la fi del món el van veure a la llum de l’ocàs, una línia negra i fina i en moviment; i confonent-lo amb una fila d’oques entrant a terra des de l’oceà, van tornar a casa fregant-se les mans amb alegria i anunciant que l’hivern ja s’acostava, i que ben aviat cauria la primera nevada. La darrera llum es va esvair, i quan van arribar a la fi del món era de nit i la lluna brillava. Oceà, el riu venerable, estret i poc profund en aquell punt, corria sense fer cap fressa. Els Gibbelins, ja fossin atipant-se o vigilant des de la porta, tampoc no en feien cap. I l’Alderic va desmuntar i es va treure l’armadura, i va nedar amb el seu pic mentre elevava una pregària a la seva senyora. No va deixar enrere l’espasa, per por de trobar-se amb algun dels Gibbelins. Arribat a l’altra banda va començar a treballar de seguida, i va progressar ben ràpidament. Res va treure el cap per cap de les finestres, i com totes estaven ben il·luminades, res de dins el podria veure enmig de la foscor. Els cops de pic quedaven esmorteïts en aquelles parets tan gruixudes. Va treballar tota la nit i cap so va pertorbar-lo. A l’alba, la darrera roca va trontollar i caure cap a dins, i el riu va entrar-hi al darrere. Aleshores l’Alderic va agafar una pedra i, des de l’esglaó més baix, va llençar-la a la porta; va sentir com l’eco s’enfilava per la torre i va tornar corrents per esmunyir-se amb l’aigua que entrava pel forat del mur.\nEra al celler de les maragdes. No hi havia cap llum en les voltes elevades del sostre però, en submergir-se uns vint peus a l’aigua, va notar que el terra era irregular per les maragdes i tots els cofres que les contenien. Conferien a l’aigua un to verdós sota la feble llum de la lluna, i un cop se’n va omplir el sarró, va tornar a pujar a la superfície; i allà l’esperaven els Gibbelins, coberts d’aigua fins a la cintura i amb torxes a les mans! I sense dir res, ni tan sols somriure, el van penjar curosament en el mur exterior —i aquest és un de tants contes que no tenen pas un final feliç.\n"},{"id":1,"href":"/docs/grapat-de-joies/homes-de-lletres/","title":"La probable aventura dels tres homes de lletres","section":"Per un grapat de joies","content":" La probable aventura dels tres homes de lletres # Quan els nòmades van arribar a El Lola ja no els quedaven cançons, i la qüestió de robar la capsa daurada va aparèixer en tota la seva magnitud. Per una banda, eren molts els qui l’havien cercat: contenia uns poemes d’un valor prodigiós (com bé saben els etíops), i de la dissort de què van ser objectes encara se’n parla a Aràbia. Per l’altra, la nit es feia molt llarga quan no quedaven cançons noves per compartir a la vora del foc.\nLa tribu de Heth discutia sobre aquests afers un vespre a les planes que s’obrien sota el cim del Mluna. Les seves terres ancestrals les sovintejaven els rodamons en l’antigor, però ara no hi arribaven cançons noves i als savis dels nòmades els inquietava; en canvi, impertorbable tant pels afers dels homes com per la nit que ja amagava les planes, el cim del Mluna restava serè en la resplendor crepuscular tot observant la Terra Dubtosa. I fou allà, en la plana al costat conegut del Mluna, mentre l’estel vespertí despuntava i les flames de la foguera alçaven el seu plomall solitari, orfes de cançons, que els nòmades van idear a correcuita aquella conspiració que després el món anomenaria La Recerca de la Capsa Daurada.\nEls savis dels nòmades no haurien pogut prendre cap decisió més prudent que proposar com a lladre en Slith, aquell que, com expliquen les senyoretes a les aules encara avui, va deixar el Rei de Westalia amb un bon pam de nas. Però la capsa pesava tant que li calien acompanyants, i encara que en Sippy i en Slorg no fossin millors lladres que qualsevol comerciant d’antiguitats d’avui dia, eren els millors candidats per a la tasca.\nAixí doncs, l’endemà tots tres van escalar fins a la collada del Mluna i van dormir tan bé com van poder sobre el seu llit de neu; sempre era millor que arriscar-se a fer nit en els boscos de la Terra Dubtosa. I va arribar el matí radiant amb els seus ocells plens de cançons, però tant el bosc de més avall, com els erms de més enllà i els temibles espadats a l’horitzó, auguraven una amenaça velada.\nTot i que en Slith tenia més de vint anys d’experiència en sostraccions, en parlava ben poc. Només quan un dels altres feia rodolar un roc amb el peu o trepitjava algun branquilló en el bosc els xiuxiuejava sempre les mateixes paraules: «Així no farem negoci». Sabia que no els podria fer millors lladres en dos dies de viatge, i encara que no se’n refiava, va preferir ni intentar-ho.\nDes de la collada del Mluna van baixar cap als núvols, i des dels núvols fins al bosc. Per a les bèsties que hi vivien, com bé sabien els lladres, tota carn era aliment: ja fos d’home o de peix. Cadascun dels lladres es va treure de la butxaca una figureta del seu déu particular i li va resar perquè els protegís en aquell bosc fatídic. I així van cercar tres maneres de fugir, ja que tenien clar que si alguna cosa es menjava un d’ells també es menjaria els altres, i van confiar que el corol·lari també seria cert: tots escaparien si qualsevol d’ells en trobava la manera. Ningú no sap si un dels seus déus els va ser favorable, o ho foren tots tres, o si fou el pur atzar que els va guiar pel bosc evitant la queixalada d’aquelles bèsties detestables. Sembla clar, però, que ni els emissaris del déu que més temien ni la ira del déu local d’aquell ominós indret van dictar el fat dels tres aventurers —ni allà ni aleshores. I així fou com arribaren a la Landa Brogent, al bell mig de la Terra Dubtosa: els seus turons tempestuosos formaven un onatge que rèpliques de terratrèmols bressolaven ara i adés. Alguna cosa, tan grossa que semblava injust que es pogu- és moure amb tanta subtilesa, els va estar seguint de ben a prop, i per tan poc se’n van escapolir que dins el cap només se’ls repetien dues paraules —I si\u0026hellip; I si\u0026hellip; I si\u0026hellip;? I quan aquest perill ja s’havia allunyat, van prosseguir amb gran cautela fins que van veure el petit i inofensiu mipt, meitat fada i meitat follet, fent els seus esgarips joiosos a la fi del món. I en van fugir sense ser vistos, ja que diuen que la curiositat del mipt és prodigiosa i que, per innocent que sigui, no sap guardar secrets gens bé; tampoc els feia molta gràcia la manera que tenia de furgar el nassarró a les piles d’ossos desco- lorits, però això mai no ho admetrien perquè no fa de bon aventurer preocupar-se per qui tafanejarà els teus ossos. En tot cas, van evitar el mipt i van arribar ben aviat a l’arbre sec, que era la meta de la seva aventura, i sabien que tot just a la vora hi havia l’esquerda del Món i el pont de Mal en Pitjor, i que a sota seu hi havia la casa rocosa de l’Amo de la Capsa.\nEl seu pla era molt simple: entrar al passadís per l’espadat superior; recórrer-lo silenciosament (descalços, per descomptat) més enllà de l’advertència als viatgers que hi ha gravada en la pedra —que els intèrprets llegeixen com a «Més Val Que No»—; ignorar els fruits silvestres que hi ha posats expressament a mà dreta tot baixant; arribar al guardià sobre el pedestal que ha dormit més de mil anys i hauria de continuar dormint; i, finalment, entrar per la finestra oberta. Un dels homes hauria d’esperar a fora, vora l’esquerda del Món, fins que els altres dos sortissin amb la capsa daurada, i en cas que els calgués ajuda, el seu paper seria amenaçar immediatament amb retirar el serjant de ferro que manté unida l’esquerda. Un cop tinguessin la capsa, haurien de viatjar tota la nit i tot l’endemà, fins que els núvols que embolcallen els vessants del Mluna quedessin entre ells i l’Amo de la Capsa.\nLa porta de l’espadat era oberta. En Slith guiava la marxa mentre baixaven pels freds graons sense badar boca. Cadascú es va permetre una sola mirada d’anhel als fruits silvestres. El guardià sobre el pedestal continuava adormit. En Slorg va pujar amb una escala, que en Slith sabia on trobar, sobre el serjant de ferro que manté unida l’esquerda del Món, i va fer guàrdia al seu costat amb el cisell a la mà, atent a qualsevol so estrany, mentre els seus amics s’infiltraven a la casa; tot restava en silenci. I en Slith i en Sippy van trobar la capsa daurada ben aviat; tot semblava anar com havien previst, només quedava assegurar-se que fos la capsa correcta i escapar d’aquell lloc infernal. A l’abric del pedestal, tan a la vora del guardià que en podien notar el caliu (que, paradoxalment, va fer glaçar la sang del més valent d’entre ells), van trencar el passador de maragdes per obrir la capsa daurada; i, allà mateix, a la llum d’unes espurnes que en Slith sabia fer amb gran enginy —una llum esmorteïda que miraven d’amagar amb els seus cossos—, es van posar a llegir. Que gran fou la seva alegria, fins i tot en aquell moment tan compromès mentre s’amagaven entre el guardià i l’abisme, en descobrir que la capsa contenia quinze odes sense rival, en la seva forma arcaica; cinc sonets que eren amb diferència els més bonics del món; nou balades a l’estil de la Provença que no tenien igual entre els tresors dels homes; un poema adreçat a una arna en vint-i-vuit estances perfectes; un fragment en vers blanc per sobre de les cent línies amb una qualitat mai vista, i quinze poesies líriques a les quals cap comerciant s’hauria atrevit a posar preu. Les haurien tornat a llegir, ja que feien plorar d’alegria i els recordaven els moments més tendres de la infantesa, i feien venir veus dolces des de sepultures llunyanes, però en Slith va assenyalar amb autoritat cap al camí per on havien vingut i va desfer la llum. En Slorg i en Sippy van sospirar i van agafar la capsa.\nEl guardià seguia dormint amb la mateixa placidesa que els darrers mil anys.\nI mentre marxaven van veure vora la fi del Món aquella cadira tan terriblement còmoda en què l’Amo de la Capsa havia segut mentre llegia, egoistament i en solitari, les cançons i versos més bonics que cap poeta mai no hauria pogut somiar.\nVan arribar en silenci al peu de les escales, i aleshores s’esdevingué que, un cop s’hi van haver acostat, en l’hora més oculta de la nit, una mà en una cambra superior va encendre un llum colpidor —el va encendre sense fer cap soroll.\nPodria haver estat una llum qualsevol —i ja hauria estat fatídic en un moment com aquell— però quan va començar a seguir-los com un ull i a tornar-se cada cop més roja mentre els observava, tot optimisme va defallir.\nEn Sippy, per desconeixement, va provar de fugir, i en Slorg, insensat, va mirar d’amagar-se; però en Slith, sabent bé per què havia aparegut el llum en aquella cambra secreta i qui era que l’havia encès, va saltar cap a la fi del Món i encara avui segueix caient a través de la negror sense eco de l’abisme.\n"},{"id":2,"href":"/docs/lord-dunsany/","title":"Lord Dunsany","section":"Docs","content":" Lord Dunsany # Breu introducció # Edward John Moreton Drax Plunkett, més conegut com a Lord Dunsany, fou un aristòcrata angloirlandès nascut el 1878 que va tenir una llarga carrera literària, i també va destacar en altres camps com ara els escacs o el tir de pistola. Va cultivar la narrativa, la poesia, el teatre i l\u0026rsquo;assaig. Va desenvolupar el relat fantàstic, especialment des del seu primer llibre autoeditat l\u0026rsquo;any 1905 fins als que va publicar l\u0026rsquo;any 1919 després de la seva participació en la Primera Guerra Mundial. La seva carrera literària va seguir fins a la seva mort el 1957.\nVa ser admirat per autors com ara H. P. Lovecraft, J. R. R. Tolkien i Arthur C. Clarke. Ursula K. Le Guin deia: \u0026ldquo;En el mapa de la literatura, Dunsany és com una ciutat emmurallada enmig del desert, amb parets d\u0026rsquo;òpal i agulles de bronze, que cau fora de les rutes més freqüentades, però que val la pena visitar.\u0026rdquo; Els seus contes fantàstics sempre són ubicats en localitzacions i temps llunyans però imprecisos. Això treia de polleguera altres escriptors irlandesos coetanis com W. B. Yeats, que opinaven que era una pena que no aprofités un rerefons celta: no fou profeta a la seva terra. A excepció d\u0026rsquo;un sol conte, mai fins ara ha estat publicat en català.\nLa literatura Dunsanyesca # La literatura fantàstica de Dunsany s\u0026rsquo;ubica en un món anomenat Pegana farcit de déus, profetes, lladres i viatgers. En les seves primeres obres utilitza un llenguatge arcaic inspirat en la bíblia d\u0026rsquo;Enric VIII, que l\u0026rsquo;ajuda a evocar un món profundament llunyà i mitològic. En llibres posteriors comença a barrejar fantasia i realitat, sempre presentat la terra dels somnis com un món al qual accedeixen individus amb certa sensibilitat poètica, asfixiats per les ciutats \u0026ldquo;dels fums i les màquines\u0026rdquo; dominades pel mercat i la cobdícia com era Londres a principis del segle XX (i què en pensaria un segle més tard?)\nEntre els seus contes podem trobar des de teogonies completes que ens presenten la creació d\u0026rsquo;un món fantàstic a Gods of Pegana fins als melangiosos microrelats sobre el conflicte entre natura/poesia contra màquines/capital de Fifty-One Tales. També hi ha joies com ara Idle Days on the Yann, que relata el descens del riu Yann en vaixell d\u0026rsquo;un protagonista que, quan diu a la tripulació que és originari d\u0026rsquo;Irlanda, se\u0026rsquo;n riuen perquè no existeix cap lloc amb aquell nom a la terra dels somnis. També tenim el tendre Blagdaross, que exposa el lament d\u0026rsquo;un cavallet de fusta abandonat quan els nens ja s\u0026rsquo;han fet grans, o Where the tides ebb and flow, que ens planteja que passarà amb els llocs que habita la humanitat quan aquesta ja s\u0026rsquo;hagi extingit. Amb el vostre suport, sortirem a explorar aquests mons.\nSempre plantejant mons amb influències grecoromanes, aràbigues o de pur conte de fades, Lord Dunsany ens treu del nostre entorn per portar-nos al territori de la fantasia, creant situacions que poden ser tan punyentment còmiques com tràgiques, o simplement meravelloses, que ja és molt demanar en aquests temps que corren. Els seus contes són sovint il·lustrats per l\u0026rsquo;artista Sidney H. Sime, que ajuda a visualitzar la fantasia de Pegana amb il·lustracions netes i expressives. La combinació és un regal que, de tan anacrònic, no podria ser més actual.\nReculls de contes fantàstics destacats # Gods of Pegana (1905) Time and the Gods (1906) The Sword of Welleran and Other Stories (1908) Dreamer\u0026rsquo;s Tales (1910) The Book of Wonder (1912) Fifty-One Tales (1915) Tales of Wonder (1916) Tales of Three Hemispheres (1919) "},{"id":3,"href":"/docs/grapat-de-joies/","title":"Per un grapat de joies","section":"Docs","content":" Per un grapat de joies: dos robatoris a la fi del món # Dades bàsiques # Aquest llibret recull dos relats de Lord Dunsany apareguts per primera vegada a The Book of Wonder (1912), així com una adaptació del seu pròleg i epíleg. Venen acompanyades de les dues il·lustracions de Sidney H. Sime que ja es van emprar en l\u0026rsquo;edició original del llibre, així com altres il·lustracions del tarot Rider-Waite. També compta amb una introducció a carrec de l\u0026rsquo;editor. Consta de 20 pàgines enquadernades amb grapa. Aquesta primera edició està limitada a 60 còpies i ha sèt impresa a Barcelona l\u0026rsquo;estiu de 2025. Podeu trobar el text dels contes en català en les següents seccions de la pàgina web:\nLa probable aventura dels tres homes de lletres El tresor dels Gibbelins Contingut # Breu introducció a càrrec de l\u0026rsquo;editor Pròleg (traducció del pròleg de The Book of Wonder) La probable aventura dels tres homes de lletres (traducció de The Probable Adventure of the Three Literary Men , de The Book of Wonder) El tresor dels Gibbelins (traducció de The Hoard of the Gibbelins , de The Book of Wonder) Epíleg (adaptació de l\u0026rsquo;epíleg de The Book of Wonder) Format # Dues il·lustracions de Sidney H. Sime acompanyen cadascun dels contes en la seva primera pàgina. Han estat escanejades en alta fidelitat expressament per aquesta edició dels originals al castell de Dunsany, a Irlanda. La portada i altres interiors del llibre són del tarot Rider-Waite, il·lustrades per Pamela Colman Smith, en particular La Torre, el 4 d\u0026rsquo;ors, el 2 de bastos i el 10 d\u0026rsquo;espases. Creiem que tenen un gran impacte tant visual com espiritual, i que ens ajuden a imaginar tantíssimes altres històries que podien passar en aquesta terra meravellosa ideada per Lord Dunsany. L\u0026rsquo;epíleg s\u0026rsquo;enmarca en una pàgina il·lustrada amb un gravat del segle XIX que il·lustra una caravana creuant el desert.\nCom adquirir-lo # El text dels contes s\u0026rsquo;ofereix íntegrament en aquesta pàgina web amb l\u0026rsquo;objectiu que arribi a tothom que vulgui llegir-los. En cas que vulgueu donar suport econòmic al projecte, podeu comprar l\u0026rsquo;edició física del llibret, amb la qual podreu també gaudir del seu disseny i il·lustracions. Té un preu de 15€ i estarà disponible a partir de setembre de 2025 a pegana.cat@gmail.com Crèdits # Tria, traducció i introducció: Àlex Vidal Obiols (el fill). Disseny i maquetació: Àlex Vidal Rojo (el pare). Correcció del text: Marta Sistach (català) i Ferran Madriles (èlfic). Revisió del text: Sergi Ruiz i Alan Waller. Errades: El dimoni Titivillus. Agraïments a Randal Plunkett, l’actual baró de Dunsany, a Joe Doyle, el curador de la obra de Lord Dunsany, i a Stephen Lourdes, de l\u0026rsquo;oficina de patrimoni del castell de Dunsany, pel seu entusiasme per la proposta editorial i haver-nos facilitat l\u0026rsquo;accés a les il·lustracions de Sidney H. Sime.\n"}]